Elkészítés
Először elkészítjük a vajtéglát. Összegyúrjuk a vajat és a lisztet, majd nagyjából 2 centi vastag téglalappá formáljuk. Alufóliába tekerjük és a hűtőbe tesszük.
A vajastésztához kimérjük a lisztet, sózzuk, aztán elmorzsoljuk a vajjal. A morzsához hozzáadjuk a tojásos, rumos tejszínt majd homogén tésztává gyúrjuk, alufóliába csomagoljuk és a hűtőbe tesszük.
Két óra múlva egy nagy lisztezett deszkán kinyújtjuk a tésztát, majd a vajtéglát a közepére helyezzük, és a tészta négy sarkával becsomagoljuk. A tésztát nagyjából 35X20-as téglalappá nyújtjuk. A téglalapot képzeletben 3 egyenlő részre osztjuk, a két szélső harmadot ráhajtjuk a középsőre. Ezután negyed fordulattal elfordítjuk a tésztát és újra az előző méretre nyújtjuk, majd a már ismert módon összehajtjuk. Ezután fóliába csomagoljuk, és a hűtőbe tesszük legalább egy órára.
A nyújtós hajtogatós, pihenős részt még kétszer megismétljük.
Az elkészült tésztát félbeszedjük és a darabot a közepes tortakeret méretére nyújtjuk. A lapokat sütőpapíros gáztepsire fektetjük, majd sütőpapírral fedjük, és még egy tepsit teszünk rájuk. Így sütjük őket 25-30 percig 200 fokon.
A krémhez meglangyosítjuk a tejet, belekeverjük a cukrot, a lisztet, a vanília kikapart belét és a tojások sárgáját. Forráspont alatt tartjuk és folyamatos kevergetés mellett addig főzzük, amíg be nem sűrűsödik. Ezután – kevergetés mellett – langyosra hűtjük. A tejszínt kemény habbá verjük, majd óvatosan hozzáöntjük a tojásos vaníliakrémet.
Az előre megsütött lapok egyikét a fém tortakeret aljára tesszük. Erre halmozzuk a krémet, majd a másik tésztalappal fedjük s az egészet a hűtőbe helyezzük néhány órára.
Ha meg szeretnénk könnyíteni a dolgunkat, akkor a tetejére kerülő lapot még sütést előtt méretre vágjuk, így a tálalás előtt már csak a sütemény alját adó lappal kell megküzdeni.